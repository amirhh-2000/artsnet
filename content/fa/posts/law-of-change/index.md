---
title: قانون تغییر
date: 2025-04-21
authors:
  - Amir Hossein
tags:
  - معنا
draft: true
url: law-of-change
---
اون موقع‌ها که سنم کمتر بود فکر می‌کردم قانون فقط برای کشور‌ها و آدماست. ملت‌ها میان برای خودشون قانون وضع می‌کنن تا به **برقراری نظم اجتماعی** کمک کنه. بعدها یکم بزرگتر شدم و با قوانین فیزیک نیوتن آشنا شدم. فهمیدم قوانین نیوتن هم در واقع یجورایی دارن به نظم هستی کمک می‌کنن. چون با همین قوانین بود که ما آدما تونستیم تکنولوژی‌ها و پیشرفت‌های چشمگیر امروزی رو داشته باشیم. 
حالا اما، یکم درک به اصطلاح بزرگونه‌تری از قانون پیدا کردم و فهمیدم ما قوانین **متافیزیکی** هم داریم. مثل قانون **تغییر**. 
## قانون تغییر در قرآن
توی آیه‌ی ۱۱ سوره‌ی فصلت، خدا یه صحنه‌ی عجیب رو نشونمون می‌ده:
>ثُمَّ اسْتَوَىٰ إِلَى السَّمَاءِ وَهِيَ دُخَانٌ فَقَالَ لَهَا وَلِلْأَرْضِ ائْتِيَا **طَوْعًا أَوْ كَرْهًا** قَالَتَا أَتَيْنَا طَائِعِينَ
>
>سپس آهنگ [آفرينش‌] آسمان كرد، و آن بخارى بود. پس به آن و به زمين فرمود: «خواه يا ناخواه بياييد.» آن دو گفتند: «فرمان‌پذير آمديم.»

خدا به آسمان و زمین گفت: «خودتون با اختیار خودتون میاید در خدمت انسان، یا من بیارمتون؟». یجورایی همون «میای یا بیارمت» خودمونه :) و هستی با عشق جواب می‌ده: «با میل و رغبت کامل میایم».

حالا یه آیه‌ی دیگه، از سوره‌ی آل‌عمران، آیه‌ی ۸۳:
>أَفَغَيْرَ دِينِ اللَّهِ يَبْغُونَ وَلَهُ أَسْلَمَ مَنْ فِي السَّمَاوَاتِ وَالْأَرْضِ طَوْعًا وَكَرْهًا وَإِلَيْهِ يُرْجَعُونَ
>
>آيا جز دين خدا را مى‌جويند؟ با آنكه هر كه در آسمانها و زمين است خواه و ناخواه سر به فرمان او نهاده است، و به سوى او بازگردانيده مى‌شويد.

این دو تا آیه دارن یه قانون بزرگ هستی رو بهمون نشون میدن: توی این عالم، همه‌چیز تسلیم قوانین خداست، چه با میل و رغبت (طَوْعًا) و چه با اکراه (كَرْهًا). مثلاً طبیعت اطرافمون. درخت‌ها موظفن اکسیژن تولید کنن؛ خورشید موظف به تابیدن و انرژی بخشیدن هست؛ کره‌ی زمین با اون عظمتش در حال گردش در دو جهت هست! خب طبیعتا خورشید این اختیار رو نداره که فردا بگه «من دیگه حوصله تابیدن ندارم».

شاید با خودتون فکر کنین که خب، من که اختیار دارم؛ این آیات چطور اختیار انسان رو توجیه می‌کنند؟ درسته که ما اختیارات زیادی داریم، اما در نهایت اختیارات ما در چارچوب قوانین عالم مادی (یا عوالم دیگر!) برقراره؛ ما تسلیم قوانین جهان هستیم. ما باید با ماهیت مادی این جهان کنار بیایم. مثلا، باید نفس بکشیم؛ باید غذا بخوریم؛ باید برای حل چالش‌های زندگی‌مون تلاش کنیم و... این‌ها قوانین تغییرناپذیری هستن که خدا برای جهان گذاشته.
## قانونِ تغییرناپذیرِ تغییر!
استادم می‌گفت: **«تغییر، اصل ثابت جهان است.»**

در اطراف ما، هر لحظه‌ای که گذر می‌کنه، یک لحظه‌ی جدید و منحصر‌به‌فرده. این لحظه‌ی اکنون با لحظه‌ی پیش یکسان نیست. در عبور همین یک لحظه، میلیاردها اتفاق افتاد! به این فکر کن که در هر لحظه هزاران انسان از دنیا میرن، هزاران انسان به دنیا میان؛ میلیون‌ها سلول بدن تو در حال حرکت برای بقا هستن؛ زمین الان کمی بیشتر حرکت کرد؛ همین لحظه، یک فکر جدید به سرت زد و...

در این لحظات، حکمت الهی نهفته است؛ پیام خدا درونش هست که میگه: «جهان من داره تغییر می‌کنه، تو هم باهاش تغییر کن!»
به قول خودش:

> [!كُلَّ يَوْمٍ هُوَ فِي شَأْنٍ] ۲۹ - الرحمن

این قانون تغییر همون چیزیه که توی آیات قرآن با "طَوْعًا أَوْ كَرْهًا" بهمون یادآوری می‌شه. یعنی چه بخوای و چه نخوای، تمام هستی در حال تغییره و حتی خود تو هم عضوی از این جهان هستی. می‌تونی با میل و رغبت با این جریان همراه بشی یا می‌تونی مقاومت کنی و با سختی زیر فشار تغییر گیر بیفتی.
## تغییر در زندگی فردی
حالا بیایم این قانون رو بیاریم توی زندگی خودمون. مثلا توی بحث روابط؛ بعضی از آدما وارد هر رابطه‌ای میشن شکست میخورن و تقریبا همیشه طرف مقابل رو مقصر می‌دونند، بدون اینکه حتی یکبار خودشون رو آنالیز کنند و بگن «شایدم مشکل از من باشه»! شاید من به اندازه کافی صداقت و شفافیت ندارم. شاید من شخصیت ضعیف و وابسته‌ای دارم. اما اینجور مواقع آدم‌ها معمولا به جای تغییر خودشون، تلاش می‌کنند تا دیگری رو تغییر بدن. غافل از اینکه، هر چقدر بیشتر تلاش می‌کنند، بیشتر غرق میشن. چون دارن بیشتر از **خودشون** دور میشن! 

باز هم اینجا این جمله صدق می‌کنه: یا خودت با میل تغییر می‌کنی و یک شخصیت جدیدی از خودت می‌سازی، یا دنیا مجبورت می‌کنه که تغییر کنی، ولی با کلی سختی و عذاب! 
## راه‌حل
توی این بخش سوالاتِ [احتمالی] شما رو بررسی می‌کنم؛
- راه‌حل اساسی چیست؟
- من چطور بفهمم که چه زمانی در مسیر درست هستم و چه زمانی دارم زور می‌زنم؟
- چه زمانی باید تغییر کنم؟
- اصلا چرا باید این قانون رو بپذیرم؟!
در مورد سوال آخری، باید بگم که خب این بخشی از فرایند نظم‌دهی به هستی است که اول متن گفتم. اما در ادامه، بقیه موارد رو بررسی می‌کنیم. 
### نگاه قرآن
> يَا أَيُّهَا الَّذِينَ آمَنُوا ادْخُلُوا فِي السِّلْمِ كَافَّةً وَلَا تَتَّبِعُوا خُطُوَاتِ الشَّيْطَانِ ۚ إِنَّهُ لَكُمْ عَدُوٌّ مُبِينٌ
> 
> ای اهل ایمان، همه متّفقا در مقام تسلیم خدا در آیید و از وساوس شیطان پیروی مکنید که او همانا شما را دشمنی آشکار است. (۲۰۸ - بقره)

خداوند مهربان **اسلام** رو پیشنهاد میده؛ اما نه به معنای عام اون، بلکه اسلام به معنای «تسلیم». تسلیم چی هست؟ فرض کنیم جریان تغییر توی این عالم، مثل یه رودخونه‌ی بزرگه. وقتی شنا بلدی و با جریان رودخونه همراه می‌شی، انگار همه‌چیز راحت پیش می‌ره. چرا؟ چون با **جریان** همراه شدی. اما اگه بخوای برعکس جریان شنا کنی یا سفت وایسی و تکون نخوری، فقط خودت رو خسته می‌کنی و آخرش آب می‌برتت!

تسلیم بودن در برابر خدا به معنای ضعف نیست، بلکه یعنی اعتماد کردن به این جریان و باور داشتن اینکه **وقتی تسلیم خداوند هستیم، جهان هم تسلیم ماست** و خداوند ما رو به سمت بهترین‌ها هدایت می‌کنه. لازمه‌ی تسلیم بودن در برابر خداوند، اعتماد هست. شما نمی‌تونید به کسی که اعتماد ندارید تکیه کنید؛ بنابراین، اول از همه باید رابطه‌مون با خدا رو بازتعریف کنیم و این برای هرکسی منحصر‌به‌فرده.
### آیا در مسیر درستی قرار دارم؟
اگر می‌خواید بدونید در حالت تسلیم قرار دارید یا نه، به احساس‌تون نگاه کنید؛ در حالت تسلیم معمولا احساس آرامش، شادی، امید، رهایی و در یک کلام، حس خوب عمیق رو تجربه می‌کنید.
در مقابل، اگر در حالت تسلیم نباشید معمولا نگران، مضطرب، خشمگین، ناراحت، غمگین و حامل انواع ترس‌ها هستید. 

نتیجه‌گیری ساده‌ای وجود داره: اگر احساس بدی دارید یعنی در مسیر درستی نیستید و احساس شما یک پیغام از طرف خداست که میگه **«یک چیزی باید تغییر کنه»**!
معمولا خودمون بهتر می‌دونیم که چیو باید تغییر بدیم؛ یک فکر، یک عادت، یک رفتار یا یک احساس!
### شکرگزاری، مسیرِ تسلیم
یکی از بهترین راه‌ها برای هماهنگ شدن با جریان خداوند، [شکرگزاریه](https://artsnet.ir/fa/thanks-god/). شما در حالت شکرگزاری عمیق، سرشار از انرژی مثبت هستید و بنابراین **احساس خوبی** دارید و این نشونه‌ی واضحی از بودن در مسیر صحیح هست. 

چطور ممکنه شما در مسیر شکرگزاری، متوجه رحمت و محبت خداوند در مورد خودتون بشید و رابطه‌تون باهاش ترمیم نشه؟ وقتی متوجه عشق خداوند به خودمون بشیم، اونوقت می‌تونیم بهش اعتماد کنیم و این اعتماد موجبات «تسلیم» رو فراهم می‌کنه.
## حس ختام
همه‌ی ما این موضوع رو توی زندگی‌مون تجربه کردیم. زمان‌هایی که باید چیزی رو توی زندگی‌مون تغییر می‌دادیم، شرایط هی بد و بدتر شده اما ما انقدر ادامه دادیم تا وقتی که دیگه نمیشد کاری کرد و مجبور بودیم تسلیم بشیم! پس قبل از اینکه مجبور به تغییر بشیم، با میل و رغبت تغییر کنیم.

شما چطور با تغییرای زندگی‌تون کنار میاید؟ چه راه‌هایی رو امتحان کردید که بهتون حس آرامش و هماهنگی داده؟
سعی کردم ساده و خلاصه بنویسم. اگر سوالات بیشتری داشتید، می‌تونید داخل [کانال تلگرام](https://t.me/the_polarstar) جوین بشید و من تلاش می‌کنم به اندازه درکم پاسخ بدم.



