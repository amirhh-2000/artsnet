---
title: خواه ناخواه!
date: 2025-04-12
authors:
  - Amir Hossein
tags:
  - معنا
draft: false
url: like-it-or-not
---
در آیه 11 سوره فصلت فرمود:
>ثُمَّ اسْتَوَىٰ إِلَى السَّمَاءِ وَهِيَ دُخَانٌ فَقَالَ لَهَا وَلِلْأَرْضِ ائْتِيَا **طَوْعًا أَوْ كَرْهًا** قَالَتَا أَتَيْنَا طَائِعِينَ
>
>سپس آهنگ [آفرينش‌] آسمان كرد، و آن بخارى بود. پس به آن و به زمين فرمود: «خواه يا ناخواه بياييد.» آن دو گفتند: «فرمان‌پذير آمديم.»

قدرت‌نمایی خدا برای آماده کردن هستی و زندگی ما واقعاً برام غرورآفرینه! یجورایی انگار خدا داره به هستی میگه: «میای یا بیارمت؟». جالب اینه که، هستی در پاسخ به خداوند میگه: **من با عشق (طَائِعِينَ) میام**!

خدای مهربان توی آیه‌ی 83 سوره آل‌عمران هم میگه:
>أَفَغَيْرَ دِينِ اللَّهِ يَبْغُونَ وَلَهُ أَسْلَمَ مَنْ فِي السَّمَاوَاتِ وَالْأَرْضِ طَوْعًا وَكَرْهًا وَإِلَيْهِ يُرْجَعُونَ
>
>آيا جز دين خدا را مى‌جويند؟ با آنكه هر كه در آسمانها و زمين است خواه و ناخواه سر به فرمان او نهاده است، و به سوى او بازگردانيده مى‌شويد.

این دو تا آیه دارن یه قانون بزرگ هستی رو بهمون نشون میدن: تو این عالم، همه‌چیز تسلیم قوانین خداست، چه با میل و رغبت (طَوْعًا) و چه با اکراه (كَرْهًا). مثلاً طبیعت اطرافمون. ما چه بخوایم چه نخوایم، باید نفس بکشیم، باید غذا بخوریم، باید بخوابیم. باید مرگ رو تجربه کنیم! اینا قوانین تغییرناپذیرن که خدا برای جهان گذاشته.

حالا بیایم کمی عمیق تر بشیم. استادم می‌گفت: **تغییر، اصل ثابت جهان است!**
چند لحظه به دور و برمون نگاه کنیم متوجه این موضوع می‌شیم؛ روز می‌شه شب، آفتاب می‌ره و ابر میاد، حالمون یه لحظه شاده، یه لحظه غمگین. حتی خودمون! موهامون سفید می‌شه، پوست‌مون چروک می‌افته، فکرمون پخته‌تر می‌شه. هیچ‌چیز توی این دنیا ثابت نیست. به نظرم پیام خدا توی این لحظه‌های زندگی اینه که: «جهان من داره تغییر می‌کنه، تو هم باهاش تغییر کن!»

«طَوْعًا أَوْ كَرْهًا» یعنی چه بخوای چه نخوای، تمام هستی در حال تغییره و حتی خود تو هم در حال تغییری؛ تو این عالم، تغییر اجتناب‌ناپذیره. می‌تونی با میل و رغبت باهاش همراه شی و خودت رو با جریان زندگی هماهنگ کنی، یا می‌تونی مقاومت کنی و با اکراه زیر فشار تغییر رنج بکشی! مثلاً فکر کن یه روز می‌فهمی که شغلت دیگه مناسب تو نیست. می‌تونی با خودت و کارت بجنگی، غر بزنی و مقاومت کنی، ولی آخرش چی؟ یا خودت با میل تغییر می‌کنی و دنبال یه مسیر جدید می‌ری، یا دنیا مجبورت می‌کنه که تغییر کنی، ولی با کلی سختی و عذاب!

جریان تغییر توی این عالم، مثل یه رودخونه‌ی بزرگه. وقتی شنا بلدی و با جریان رودخونه همراه می‌شی، انگار همه‌چیز راحت پیش می‌ره. آرامش داری، حال دلت خوبه، و به مقصد می‌رسی. اما اگه بخوای برعکس جریان شنا کنی یا سفت وایسی و تکون نخوری، فقط خودت رو خسته می‌کنی و آخرش آب می‌برتت! تسلیم بودن به خدا به معنای ضعف نیست، بلکه یعنی اعتماد کردن به این جریان و باور داشتن اینکه **وقتی تسلیم خداوند هستیم، جهان هم تسلیم ماست** و خداوند ما رو به سمت بهترین‌ها هدایت می‌کنه. نشانه‌ی تسلیم بودن چیه؟ آرامش، امید، و یه حس خوب عمیق توی دلت. و نشانه‌ی مقاومت؟ خشم، نگرانی، و حال بد؛ بنابراین، یکی از بهترین راه‌ها برای هماهنگ شدن با این جریان، [شکرگزاریه](https://artsnet.ir/fa/thanks-god/).

مطلب رو با یک مثال از دنیای واقعی تموم می‌کنم؛ شرکت نوکیا یه زمانی غول تکنولوژی بود، با گردش مالی میلیارد دلاری. ولی چون نتونست با تغییر دنیای گوشی‌های هوشمند همراه شه، حالا تقریباً هیچ اثری ازش نیست. این یعنی اگه با جریان تغییر همراه نشی، دنیا منتظرت نمی‌مونه!

شما چطور با تغییرای زندگی‌تون کنار میاید؟ چه راه‌هایی رو امتحان کردید که بهتون حس آرامش و هماهنگی داده؟



