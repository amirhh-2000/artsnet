---
title: خواه ناخواه!
date: 2025-04-21
authors:
  - Amir Hossein
tags:
  - معنا
draft: false
url: like-it-or-not
---
اون موقع‌ها که سنم کمتر بود فکر می‌کردم قانون فقط برای کشور‌ها و آدماست. ملت‌ها میان برای خودشون قانون وضع می‌کنن تا به **برقراری نظم اجتماعی** کمک کنه. بعدها یکم بزرگتر شدم و با قوانین فیزیک نیوتن آشنا شدم. فهمیدم قوانین نیوتن هم در واقع یجورایی دارن به نظم هستی کمک می‌کنن! چون با همین قوانین بود که ما آدما تونستیم تکنولوژی‌ها و پیشرفت‌های چشمگیر امروزی رو داشته باشیم. 

حالا اما، یکم درک به اصطلاح بزرگونه‌تری از قانون پیدا کردم و فهمیدم ما قوانین **متافیزیکی** هم داریم. مثل قانون کارما که میگه: هر چه کنی به خود کنی، گر همه نیک و بد کنی! خب، واضحه که این قوانین هم به برقراری نظم هستی کمک می‌کنند. توی این پست، میخوام یکی از این قوانین رو بررسی کنیم.

![قانون کارما](https://upload.wikimedia.org/wikipedia/commons/thumb/0/03/It_Shoots_Further_Than_He_Dreams.jpg/960px-It_Shoots_Further_Than_He_Dreams.jpg)
*قانون کارما*
## قانون در قرآن
در آیه 11 سوره فصلت فرمود:
>ثُمَّ اسْتَوَىٰ إِلَى السَّمَاءِ وَهِيَ دُخَانٌ فَقَالَ لَهَا وَلِلْأَرْضِ ائْتِيَا **طَوْعًا أَوْ كَرْهًا** قَالَتَا أَتَيْنَا طَائِعِينَ
>
>سپس آهنگ [آفرينش‌] آسمان كرد، و آن بخارى بود. پس به آن و به زمين فرمود: «خواه يا ناخواه بياييد.» آن دو گفتند: «فرمان‌پذير آمديم.»

خدای مهربان توی آیه‌ی 83 سوره آل‌عمران هم میگه:
>أَفَغَيْرَ دِينِ اللَّهِ يَبْغُونَ وَلَهُ أَسْلَمَ مَنْ فِي السَّمَاوَاتِ وَالْأَرْضِ طَوْعًا وَكَرْهًا وَإِلَيْهِ يُرْجَعُونَ
>
>آيا جز دين خدا را مى‌جويند؟ با آنكه هر كه در آسمانها و زمين است خواه و ناخواه سر به فرمان او نهاده است، و به سوى او بازگردانيده مى‌شويد.

این دو تا آیه دارن یه قانون بزرگ هستی رو بهمون نشون میدن: تو این عالم، همه‌چیز تسلیم قوانین خداست، چه با میل و رغبت (طَوْعًا) و چه با اکراه (كَرْهًا). مثلاً طبیعت اطرافمون. ما چه بخوایم چه نخوایم، باید نفس بکشیم، باید غذا بخوریم، باید بخوابیم. باید مرگ رو تجربه کنیم! اینا قوانین تغییرناپذیرن که خدا برای جهان گذاشته.

توی آیه 11 سوره فصلت، خداوند خیلی قشنگ داره به آسمون و زمین میگه «میای یا بیارمت؟» :) زیباییش اینجاست، هستی در پاسخ به خداوند میگه: «با عشق (طَائِعِينَ) میایم»!
## قانونِ تغییرناپذیرِ تغییر!
میخوام برم سراغ اصلی‌ترین و اساسی‌ترین قانون هستی. استادم می‌گفت: **تغییر، اصل ثابت جهان است!**
چند لحظه به دور و برمون نگاه کنیم متوجه این موضوع می‌شیم؛ روز می‌شه شب، آفتاب می‌ره و ابر میاد، حالمون یه لحظه شاده، یه لحظه غمگین. حتی خودمون! موهامون سفید می‌شه، پوست‌مون چروک می‌افته، فکرمون پخته‌تر می‌شه. هیچ‌چیز توی این دنیا ثابت نیست. به نظرم پیام خدا توی این لحظه‌های زندگی اینه که: «جهان من داره تغییر می‌کنه، تو هم باهاش تغییر کن.»

«طَوْعًا أَوْ كَرْهًا» یعنی چه بخوای و چه نخوای، تمام هستی در حال تغییره و حتی خود تو هم در حال تغییری؛ تو این عالم، تغییر اجتناب‌ناپذیره. می‌تونی با میل و رغبت باهاش همراه شی و خودت رو با جریان زندگی هماهنگ کنی، یا می‌تونی مقاومت کنی و با اکراه زیر فشار تغییر رنج بکشی! مثلا توی بحث روابط؛ بعضی از آدما وارد هر رابطه‌ای میشن شکست میخورن و تقریبا همیشه طرف مقابل رو مقصر می‌دونند، بدون اینکه حتی یکبار خودشون رو آنالیز کنند و بگن «شایدم مشکل از من باشه!»؛ شاید من به اندازه کافی صداقت و شفافیت ندارم. شاید من شخصیت ضعیف و وابسته‌ای دارم. اما اینجور مواقع آدم‌ها معمولا به جای تغییر خودشون، تلاش می‌کنند تا دیگری رو تغییر بدن. اما غافل از اینکه، هر چقدر بیشتر تلاش می‌کنند، بیشتر غرق میشن. یا خودت با میل تغییر می‌کنی و یک شخصیت جدیدی از خودت می‌سازی، یا دنیا مجبورت می‌کنه که تغییر کنی، ولی با کلی سختی و عذاب! 
## چطور؟
حتما این سوال توی ذهنت می‌چرخه: «چطوری؟». راه‌ حل چیه؟ من چطوری بفهمم که کی باید تغییر کنم؟ کی دارم زور می‌زنم؟ اصلا چرا باید این قانون رو بپذیرم؟!

در مورد سوال آخری، باید بگم که خب این بخشی از فرایند نظم‌دهی به هستی است که اول متن گفتم. اما در مورد سوالای دیگه، خدا میگه:
> يَا أَيُّهَا الَّذِينَ آمَنُوا ادْخُلُوا فِي السِّلْمِ كَافَّةً وَلَا تَتَّبِعُوا خُطُوَاتِ الشَّيْطَانِ ۚ إِنَّهُ لَكُمْ عَدُوٌّ مُبِينٌ
> 
> ای اهل ایمان، همه متّفقا در مقام تسلیم خدا در آیید و از وساوس شیطان پیروی مکنید که او همانا شما را دشمنی آشکار است. (208 - بقره)

خداوند مهربان **اسلام** رو پیشنهاد میده! اسلام به معنای «تسلیم». تسلیم چی هست؟ فرض کنیم جریان تغییر توی این عالم، مثل یه رودخونه‌ی بزرگه. وقتی شنا بلدی و با جریان رودخونه همراه می‌شی، انگار همه‌چیز راحت پیش می‌ره. آرامش داری، حال دلت خوبه، و به مقصد می‌رسی. اما اگه بخوای برعکس جریان شنا کنی یا سفت وایسی و تکون نخوری، فقط خودت رو خسته می‌کنی و آخرش آب می‌برتت! تسلیم بودن در برابر خدا به معنای ضعف نیست، بلکه یعنی اعتماد کردن به این جریان و باور داشتن اینکه **وقتی تسلیم خداوند هستیم، جهان هم تسلیم ماست** و خداوند ما رو به سمت بهترین‌ها هدایت می‌کنه. راه تسلیم شدن هم اینه که یکم روی غرورمون کار کنیم! 

نشانه‌ی تسلیم بودن چیه؟ آرامش، امید، و یه حس خوب عمیق توی دلت. و نشانه‌ی مقاومت؟ خشم، نگرانی، و حال بد؛ بنابراین، یکی از بهترین راه‌ها برای هماهنگ شدن با این جریان، [شکرگزاریه](https://artsnet.ir/fa/thanks-god/).

مطلب رو با یک مثال از دنیای واقعی تموم می‌کنم؛ شرکت نوکیا یه زمانی غول تکنولوژی بود، با گردش مالی میلیارد دلاری. ولی چون نتونست با تغییر دنیای گوشی‌های هوشمند همراه شه، حالا تقریباً هیچ اثری ازش نیست. 

دنیا منتظر من و شما نمی‌مونه! با سرعت هر چه بیشتر در حال تغییر در جهت گسترش و پیشرفت هست. همه‌ی ما این موضوع رو توی زندگی‌مون تجربه کردیم. زمان‌هایی که شرایط هی بد و بد تر شده تا وقتی که دیگه نمیشد کاری کرد و مجبور بودیم تسلیم بشیم! خدا با نشانه‌های کوچیک (سنگ‌ریزه‌های مسیر) بهمون آلارم تغییر رو میده؛ دیگه بقیش به ما بستگی داره...

شما چطور با تغییرای زندگی‌تون کنار میاید؟ چه راه‌هایی رو امتحان کردید که بهتون حس آرامش و هماهنگی داده؟



